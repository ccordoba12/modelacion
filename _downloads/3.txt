La Colombia, ufficialmente República de Colombia è uno stato situato nella
regione nord-occidentale dell'America meridionale, con capitale Bogotá. Ha una
superficie di 1.141.748 km² (2.070.408 km² se si aggiungono i 928.660 km² di
estensione marittima).[3] È delimitata ad est da Venezuela e Brasile, a sud da
Perù ed Ecuador e a nord-ovest da Panamá; in termini di confini marittimi a
nord è bagnata dal Mar dei Caraibi, a ovest dall'oceano Pacifico. La Colombia
sostiene controversie territoriali con Venezuela e Nicaragua riguardo ai propri
confini marittimi. È l'unico paese sudamericano che si affaccia sul Pacifico e
sul Mar dei Carabi. Alla Colombia appartengono diverse isole, Arcipelago di San
Andrés, Providencia e Santa Catalina. La Colombia è il quarto paese più esteso
del Sud America ed il terzo per popolazione dell'America Latina.

Il territorio che comprende l'attuale Colombia è stato originariamente abitato
da tribù di amerindi che migrarono dall'America centrale e dai Caraibi. Le
tribù principali furono i muisca, quimbaya, tayrona e zenú, appartenenti alle
famiglie delle lingue arawakana, chibcha e caribe. Parte del sud fu abitato
dagl'Inca. Nel XV secolo i conquistadores spagnoli occuparono e colonizzarono
il territorio, che portò alla creazione del Vicereame della Nuova Granada.[4]
Nel 1819, con le campagne di Simón Bolívar, la Colombia ottenne l'indipendenza
dalla Spagna,[5] ma già nel 1830 la Grande Colombia crollava in seguito a
guerre intestine che portarono alla separazione delle attuali Venezuela ed
Ecuador. Quelle che oggi sono Colombia e Panamá, emersero come Repubblica della
Nuova Granada, successivamente si federarono con la Confederazione Granadina
nel 1858, per formare poi gli Stati Uniti di Colombia nel 1863, fino al
consolidamento dell'attuale repubblica centralista nel 1886. Nel 1903, dopo la
Guerra dei Mille Giorni, si arrivò alla secessione del dipartimento di
Panamá. La Colombia fu coinvolta in una guerra con il Perù nel 1932, per un
vasto territorio denominato trapezio amazzonico, risolta attraverso la
mediazione della Lega delle Nazioni. Nel 1948 iniziò un'epoca di violenze che
sfociò in una guerra civile che durò fino all'inizio degli anni sessanta e che
si mescolò con l'emergere di cartelli di droghe illegali. Questo ha dato luogo
all'attuale conflitto armato in Colombia tra il governo, la guerriglia
comunista, formazioni paramilitari e trafficanti di droga, che ha lasciato come
conseguenza migliaia di morti, feriti, rapiti, sfollati e persone scomparse,
classificando la Colombia come uno dei paesi più violenti del mondo[6] e uno
dei maggiori esportatori di droghe.[7] Nonostante ciò la Colombia ha avuto
istituzioni relativamente più stabili se paragonata agli altri paesi del Sud
America, fatta eccezione per una breve parentesi tra il 1953 e il 1957 in cui
sperimentò un golpe.

La Colombia è all'inizio del XXI secolo una potenza di media grandezza, con il
quarto PIL più grande fra i paesi del Sud America, in cui è significativa la
produzione di caffè e l'esportazione di fiori, carbone e petrolio. Presenta una
grande diversità culturale e una delle più ampie biodiversità del pianeta.[8]

La Colombia è una repubblica unitaria di tipo presidenziale; il potere
legislativo è esercitato dal Congresso, composto da Camera (102 deputati) e
Senato (166 senatori).

Toponomastica

Il suo nome ufficiale è Repubblica di Colombia.[2] Il nome Colombia deriva dal
nome di Cristoforo Colombo.[9] Il nome Colombia è stato formulato dal
venezuelano Francisco de Miranda per denominare l'unione delle repubbliche
americane dopo l'indipendenza, rendendo omaggio in questo modo allo scopritore
del Nuovo Mondo.[10] Il 15 febbraio 1819, durante il Congresso di Angostura,
venne proclamato lo stato che adottò il nome di Repubblica di Colombia, nota
oggi come Grande Colombia, al fine di evitare confusione con l'attuale
Colombia, con la sovranità sul territorio del Vicereame di Nuova Granada, Quito
e Capitanato Generale del Venezuela.[11] Il nome venne proposto da Simón
Bolívar nella Carta di Giamaica.[12] Nel 1830 venne costituito come una
repubblica sotto il nome di Repubblica della Nuova Granada e subito dopo
divenne uno stato federale, con il titolo di Confederazione Granadina e con
l'adozione della Costituzione del 1858. Prese il nome di Stati Uniti di
Colombia nel 1863, che nel 1886 divenne l'attuale nome di Repubblica di
Colombia, iniziativa che andò incontro alle proteste del Congresso di
Ecuador e Venezuela, considerandola un'usurpazione unilaterale del patrimonio
storico comune.

L'origine del nome della Colombia è stato menzionata anche in una delle strofe
dell'inno nazionale, che recita così: «... Si bagna nel sangue di eroi la terra
di Colombo ...».[13]

Storia

Epoca pre-colombiana

Basandoci sui resti archeologici come El Abra, il popolamento del territorio
dell'attuale Colombia dovrebbe essere iniziato tra l'11.000 e il 20.000
a.C.[14] Le vie del popolamento furono varie, come testimoniano le diverse
famiglie linguistiche e le differenze culturali (paleoindio, arcaico,
formativo). Data la sua posizione geografica l'attuale territorio della
Colombia costituì un corridoio tra le popolazioni della Mesoamerica, i Caraibi,
le Ande e l'Amazzonia.  Nella regione caraibica della Colombia, in particolare
nella regione del Canal del Dique, all'inizio della prima fase formativa
intorno al 4000 a.C., vi erano già alcuni insediamenti semisedentari, suddivisi
in gruppi di diverse famiglie che abitavano in grandi case denominate maloca e
combinavano le loro normali attività di caccia e raccolta con la prima forma di
agricoltura, sia su piccola che grande scala. È probabile che esistessero
contemporaneamente accampamenti semipermanenti lungo la costa, per accogliere
altri gruppi di persone impegnate in attività di pesca e raccolta di
molluschi.[15]

A Puerto Hormiga (Bolívar) sono state trovate tracce del periodo arcaico, che
includono alcuni dei più antichi resti di ceramiche mai trovati in America e
risalenti al 3.000 a.C. circa, momento in cui inizia la coltivazione del mais
su piccola scala sull'altipiano cundiboyacense, dimostrando come questo
alimento sia diventato un componente essenziale della dieta degli abitanti dei
villaggi. Le prime coltivazioni di manioca, sembrano avere avuto luogo nella
regione dei Caraibi.

Nel territorio colombiano si sono trovate tracce di culture che vissero durante
il periodo formativo, circa intorno al 1.500 a.C. Si distinguono le culture di
San Agustín e Tierradentro. Questo periodo si estende circa dal 1.400 a.C.
fino all'arrivo dei conquistadores spagnoli nel XVI secolo. Il periodo
formativo è stato suddiviso in tre fasi: un periodo preclassico che inizia
circa nel 900 a.C., immediatamente successivo all'inizio dell'Olocene che
inizia il processo di insediamento di gruppi umani a la scoperta
dell'orticoltura, che praticamente sostituisce la caccia e il nomadismo nella
maggior parte delle tribù; il periodo classico, caratterizzato da una
tecnologia più sviluppata in agricoltura, con coltivazioni di cetrioli, hibia,
patate, fagioli e cacao. Il periodo postclassico, iniziato nel 900 d.C., in cui
si sviluppò l'irrigazione delle colture e un'industria tessile abbastanza
avanzata da soddisfare le esigenze di abbigliamento della popolazione. Altre
culture pre-colombiane nel periodo formativo sono Tumaco,[16] Calima, Nariño,
Tolima, e Quimbaya Uraba. Nel XVI secolo le tre grandi famiglie linguistiche
dominanti nel territorio dell'odierna Colombia erano arawak, caribe e chibcha.

Colonizzazione spagnola

Lo spagnolo Alonso de Ojeda guidò gli esploratori che giunsero nella penisola
de la Guajira nel 1499,[17] in quello che è stato il primo contatto tra Europei
e l'attuale Colombia. Undici anni più tardi le autorità spagnole fondarono
Santa María la Antigua del Darién, prima colonia sul continente americano e
poi, dopo il consolidamento di questa posizione dominante nelle zone costiere,
fondando Santa Marta (1525) e Cartagena de Indias (1533), ebbe inizio
l'esplorazione dell'interno, dove vennero fondate Popayán (1536) e Bogotá
(1538). Le Leggi di Burgos del 1513 cercarono invano di impedire gli abusi
inflitti alle popolazioni indigene, che schiavizzate dai conquistatori erano
costrette a lavorare nelle miniere e ad abbracciare la fede
('evangelizzazione). La situazione produsse numerose rivolte indigene che
impedirono la pacificazione del territorio fino al 1560. Le istituzioni
costringevano le popolazioni indigene al pagamento delle tasse ed al lavoro
forzato. Allo stesso tempo, il commercio di schiavi africani venne introdotto
dal porto di Cartagena de Indias.

Le istituzioni coloniali si insediarono nel 1550, quando venne costituita la
Real Audiencia de Santa Fe de Bogotá, che comprendeva i territori delle
province di Santa Marta, Rio San Juan, Popayán, Guyana e Cartagena de Indias.
Nel XVIII secolo Nuova Granada sorse come Vicereame, con capitale nella città
di Santa Fé.

Per tutto il tempo la colonia fu bersaglio degli attacchi dei pirati al
servizio alla Corona britannica, che fu sconfitta nel 1741. Nel 1781 ci fu
un'insurrezione della comunità, ricordata come rivolta dei Comunero [18] ,
prima manifestazione di identità creola, con i ribelli in marcia attraverso la
capitale per protestare contro nuove tasse e rivendicare la loro quota di
ricchezza nazionale.

Emancipazione

Dopo l'invasione francese della Spagna nel 1808, iniziarono i movimenti
indipendentisti nelle colonie spagnole delle Americhe.  Nella Nuova Granada
erano inizialmente guidati da Antonio Nariño, contrario al centralismo
spagnolo, che indusse una forte opposizione contro il Vicereame.  Dopo
l'indipendenza di Cartagena dell'11 novembre 1811, ci furono due governi che
terminarono in una guerra civile, un periodo che venne chiamato Patria
Boba. Nel 1812 vennero proclamate le Province Unite di Nuova Granata, guidate
da Camilo Torres Tenorio. Nel 1813 venne proclamata l'indipendenza di
Antioquia, nello stesso anno in cui Simón Bolívar lanciò una campagna militare
in Venezuela, dove venne però sconfitto l'anno successivo e costretto a fuggire
nella Nuova Granada nel 1814.

Nonostante i successi della ribellione, la nascita di due distinte correnti
ideologiche (centralista e federalista) portò ad uno scontro interno di cui
giovarono gli spagnoli, le cui truppe nel 1816 riuscirono a sedare la
ribellione e a ripristinare le istituzioni e il Vicereame. Il Vicereame
reintegrato punì duramente i ribelli, consolidando un regime di terrore sotto
il comando del viceré Juan de Sámano. Questo radicalizzò ulteriormente il
desiderio di indipendenza tra la popolazione, in seguito anche al cattivo
andamento economico ed alla situazione militare in Spagna, culminata nella
battaglia di Boyaca del 1819. Una volta a Bogotá, Simón Bolívar proclamò
l'indipendenza della Nueva Granada dall'Impero spagnolo.

Il Congreso de Cúcuta del 1821 abrogò una costituzione il cui obiettivo
principale era quello di creare la Repubblica di Colombia (ora nota come Grande
Colombia). Ma la nuova repubblica comprendeva un territorio enorme,
corrispondente ai territori degli attuali Colombia, Venezuela, Ecuador e
Panamá, e l'unione dimostrandosi altamente volubile e instabile culminò nella
separazione del Venezuela nel 1829, seguita dall'Ecuador nel 1830, anno della
morte di Simón Bolívar.

Primo secolo della Repubblica

Dal 1839 al 1884 il paese fu caratterizzato da molta instabilità e si
produssero una serie di disastrose guerre civili che segnano ancora la storia
della Colombia odierna, e alcune di queste propiziarono modifiche
costituzionali, il regime e il nome del paese. Nel 1839 si arrivò alla prima
guerra civile colombiana, detta la Guerra dei Conventi. Questa ribellione venne
organizzata da José María Obando. Nel 1854 José María Melo condusse un golpe
che divise il paese sia politicamente che militarmente. Vi fu una drastica
riduzione delle forze armate, un requisito importante per creare il
federalismo, che si instaurò fino al 1859, momento in cui si arrivò alla quarta
guerra civile con l'inizio di una ribellione nello stato di Cauca che rovesciò
il governo tra il 1860 e il 1863. Da questo periodo fino al 1876, durante gli
anni della Costituzione di Rionegro che favorì l'autonomia degli Stati e la
creazione di potenti eserciti regionali in contrasto con la debolezza politica
del governo centrale, si arrivò a contare circa 40 guerre civili regionali e
solo una nazionale. Nello stesso anno prese il potere Achille Parra. Nel 1884 i
radicali liberali cercarono di rovesciare il presidente Rafael Núñez senza
riuscirci. Durante tutte queste guerre civili il paese cambiò continuamente
nome. Dal 1831 al 1858 il paese fu chiamato Repubblica della Nuova Granada; dal
1858 al 1861 fu chiamato Confederazione Granadina; dal 1861 al 1886 fu la volta
di Stati Uniti di Colombia e infine, dal 1886, si arrivò finalmente a
ripristinare la denominazione "Repubblica di Colombia".

Il XX secolo ebbe inizio nel bel mezzo della Guerra dei Mille Giorni. Questo,
insieme con la separazione di Panamá, portò alla rinuncia al proprio mandato
del governo di Rafael Reyes nel 1909. Nel 1910, l'unico presidente del partito
repubblicano, Carlos Eugenio Restrepo, assunse il potere. Nello stesso anno
l'approvazione di un emendamento costituzionale vietò alle forze militari
l'impegno in politica. Nel 1930 si concluse l'egemonia dei conservatori.


Dalla Repubblica Liberale al Fronte Nazionale

Nel 1932 si scatenò la guerra tra Colombia e Perù, la prima guerra
internazionale della Colombia come repubblica indipendente.

Tra il 1930 e il 1946 il Partito Liberale prese il potere. Attraverso divisioni
interne al mondo liberale, i conservatori ripresero il potere presidenziale con
Mariano Ospina Perez (ma non la maggioranza al Congresso), aumentando il grado
di violenza politica, soprattutto dopo l'assassinio di Jorge Eliécer Gaitán,
avvenuto il 9 aprile 1948 a Bogotà.  Questo assassinio diede origine al
Bogotazo, una serie di proteste violente nella capitale colombiana, proteste
poi duramente represse.

Il Bogotazo viene considerato come l'inizio del periodo noto come la Violencia,
in cui le regioni tradizionalmente fedeli a uno o un altro partito commisero
omicidi mirati contro i membri locali di altri partiti politici. L'astensione
del Partito Liberale alle elezioni presidenziali del 1950, in cui venne eletto
Laureano Gómez, favorì la violenza bipartisan in Colombia. Durante questo
periodo il governo colombiano inviò un contingente di soldati per la Guerra di
Corea. Ci furono movimenti contadini di autodifesa a Tolima e nei Llanos
orientales, che organizzarono cellule di guerriglia. I guerriglieri della
pianura, sotto il comando di Guadalupe Salcedo e altri comandanti locali a Vega
Lost promulgarono la prima costituzione di Vega Perdida. Questa iniziativa di
indipendenza si perse perché il Partito comunista colombiano cercò di
appropriarsi del lavoro già svolto dalla guerriglia cercando di determinare la
propria influenza. I capi della guerriglia, che erano prevalentemente liberali,
decisero di abbandonare la Costituzione.

Con l'intento di pacificare il paese la classe politica favorì un colpo di
stato e mise al potere il generale Gustavo Rojas Pinilla nel 1953. La maggior
parte dei guerriglieri, attratti dalle proposte di pace del governo,
consegnarono le armi.[19] Un accordo tra liberali e conservatori mise fine alla
dittatura di Rojas Pinilla e una giunta militare provvisoria istituì il Fronte
Nazionale, regresso della democrazia elettorale sulla base di una distribuzione
della presidenza alternata tra i due grandi partiti. Mentre il Fronte Nazionale
pose fine alla violenza bipartisan, chiuse la porta su altre opzioni, e alcuni
decisero di prendere la via della lotta armata. I guerriglieri liberali del
1950, sostenuti dal Partito Comunista e da alcuni intellettuali, crearono l'ELN
e le FARC.
